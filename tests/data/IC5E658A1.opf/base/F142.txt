菩提行經
卷第一 聖龍樹菩薩集頌 西天中印度惹爛馱囉國 密林寺三藏明教大師賜紫 沙門臣天息災奉　詔譯
如佛妙法體無邊 佛子正心歸命禮 佛甘露戒垂覆護 我今讚說悉依法
此說無有未曾有 亦非自我而獨專 我無自他如是時 乃自思惟觀察作
如是發心觀察時 能令我此善增長 時見如是娑婆界 此乃是彼佛世尊
此界刹那難得生 得生爲人宜自慶 思惟若離菩提心 復次此來何以得
如雲覆蔽夜黑暗 閃電光明刹那現 佛威德利亦復然 刹那發意人獲福
是故善少力雖劣 能破大惡之業力 如是若發菩提心 此善勇進能超彼
思惟無量無邊劫 見佛咸說此眞實 若不快樂得快樂 增長救度無邊衆
爲諸有情處衆苦 令離百千諸苦怖 受多快樂百千種 爲恒不離菩提心
